---
---
Kmom07-10 - Analys av aktuell webbplatsdesign
=========================

Vilka är de trender som är aktuella för tillfället? Detta ska undersökas i denna rapport som fokuserar på aktuella trender inom webbplatsdesign.

Urval
-----------------------

Jag har valt att undersöka tre webbplatser inom kategorin försäljning av hemelektronik, alltså e-butiker där man kan köpa hemelektronik. Detta för att jag tänker mig att dessa har en motivation att ständigt förändra och förnya sig för att kunna utmärka sig i konkurrensen och ge ett bra intryck hos besökarna. Jag har valt tre populära webbplatser: CDON, Dustinhome, och Komplett. Dessa har valts då de säljer hemelektronik online och inte har någon fysisk butik som är direkt kopplad till webbsidan (som till exempel Elgiganten har).

Metod
-----------------------

Som källa till de designelement och designprinciper jag utgår ifrån har jag använt "Design Elements & Principles" (https://www.canva.com/learn/design-elements-principles/). Denna sida innehåller en översikt över olika designelement och designprinciper, vilket ger mig en bra utgångspunkt när jag ska jämföra de tre webbplatserna. Jag kommer att intressera mig framför allt för webbsidornas färgval, placering av olika objekt på sidan, och typografin. Finns det gemensamma nämnare på de tre sidorna så kommer jag att förutsätta att dessa utgör en aktuell trend.

Resultat
-----------------------

*Webbplats 1: CDON - cdon.se*

CDON har utgått från sin logotyp och gjort sidans översta navbar i samma gröna färg som deras logotyp har. Bakgrunden är vit. Scrollar man lite längre ner så hittar man röda objekt i form av röda köp-knappar, vilket kompletterar det gröna. Räknar man in knapparna i färgpaletten så kan man anse att de har valt att använda komplementfärger på sin sida. Sedan tillkommer bilder på produkterna samt ett par reklambanners, men då dessa inte är statiska på sidan så räknar jag inte med dessa i färgpaletten.

Som typsnitt har de valt sans-seriffonter återkommande på hela sidan, vilket också speglar logotypen. Detta ger ett lättläst och lättnavigerat intryck.

CDON har en header och tre navbarer högst upp på sidan där alla objekt är centrerade. I headern finns logotyp, sökfält, samt knappar som leder till bland annat kundvagnen. Fortsätter man nedåt så finns det banners som spänner över hela sidan och mindre rektangulära områden där produkterna presenteras, allt detta ordnade i en gridbaserad layout med tomt utrymme på sidorna (åtminstone om man har en tillräckligt bred skärm).

*Webbplats 2: Dustinhome - www.dustinhome.se*

Dustinhome har valt att frångå färgerna i sin logotyp (blått och svart) när de valt färgpalett till sin webbsida. De har en lätt beige bakgrund och en stark orange färg som accent på navbaren. Denna orangea färg återkommer även i deras reklambanners och produktbilder på sidan, men som tidigare så bortser jag från dessa då dessa inte är statiska. När man scrollar ner hittar man dock, i likhet med hos CDON, en komplementfärg i "lägg i kundvagn"-knapparna som är gröna. Detta är inte en direkt komplementfärg till orange, men ger ändå en viss balans till sidans färgval. Som avslutning har de även i footern en mörkare brun färg som är mycket lugnare än resten av sidan.

Även Dustinhome har en gridbaserad layout med en header med en navbar högst upp (som följer med vid scrollning) och presentation av produkter och kampanjer antingen över hela sidans bredd eller uppdelat i mindre rektangulära ramar bredvid varandra. I headern återfinns logotyp samt ett antal knappar som leder till kundkonto, kundvagn, med mera. I navbaren finns ett sökfält längst till höger.

De har också sans-seriftypsnitt på all text, inklusive logotypen, som går att se på förstasidan. Ett litet undantag är en kort text som snarare skulle kunna jämställas med ett bildobjekt, längst ner i footern, som är en bild på förmodligen handskriven text.

*Webbplats 3: Komplett - www.komplett.se*

Komplett har liksom CDON återanvänt färgerna i sin logotyp, mörkblått och guldgult, på sin webbplats. Bakgrunden är vit och ljusgrå (med en accent i form av ett annorlunda färgat hörn i bakgrunden, som följer med när man scrollar). Komplementfärgen mörkblått kan man inte se mer än i logotypen och i en smal list ovanför den översta reklambannern. Footern är vit.

Inte heller hos Komplett finns det tillstymmelse till seriffonter. Det är sans-serif hela vägen från logtyp till footer. Detta ger ett luftigt och lättläst intryck precis som hos de andra två sidorna.

Sidan har en navbar och en header med logotyp, ett sökfält, samt bland annat länkar till kundkonto och kundvagn. Sidans innehåll är placerat enligt en gridlayout som liknar de andra två sidorna, med bilder som antingen går över hela kolumnens bredd eller ligger bredvid varandra inom detta grid.

Analys
-----------------------

När man tittar på dessa tre sidor bredvid varandra kan man se några tydliga gemensamma drag. Det första är den gridbaserade layouten. Alla tre har en eller flera navbarer högst upp samt ett grid under dessa där de presenterar sina produkter. Dessutom finns det likheter i själva headern och navbarerna: logotyp till vänster, ett sökfält antingen i headern eller navbaren, samt länkar till kundvagn och produktlistor kan ses på alla tre webbplatser.

När det gäller typografin så är det helt klart sans-serif som gäller. Detta är inte överraskande då det är den mest lättlästa och lättillgängliga sortens typsnitt på webben.

Även i färgvalet hade sidorna vissa likheter. I alla tre fallen var det endast två eller tre färger som återkom över hela sidan, och kontrasten var påtaglig. I två av fallen hade de tagit inspiration från logotyperna, men i ett fall hade de frångått detta. Alla tre sidorna har siktat på några enstaka färger som ska slå igenom mot en mer intetsägande (vit/grå/beige) bakgrund. Det är produkterna som ska synas i en e-butik och det märks att man jobbat med detta.

I alla tre fallen kändes designen som helhet väldigt luftig med de ljusa bakgrunderna. Webbplatserna kändes lättnavigerade, kanske beroende på att designen är likartad på många av denna sortens webbplatser.

Jag drar således slutsatsen att man med denna rapport kan identifiera följande trender bland försäljningssidor för hemelektronik: En header/navbar med logotyp till vänster och ett sökfält och länk till kundvagn. En gridbaserad layout där information och bilder på produkter anpassas efter ett rutnät. En liten färgpalett med endast två eller tre färger. Sans-seriftypsnitt. Ljus bakgrund som ger en luftigare känsla. Lättnavigerat då många av sidorna påminner om varandra i placering av olika delar.

Referenser
-----------------------

Design Elements & Principles

https://www.canva.com/learn/design-elements-principles/


Övrigt
-----------------------

Författare: Susanna Persson

***

Detta innehåll är skrivet i markdown och man hittar innehållet i filen `content/redovisning/09_webbplatsdesign.md`.
