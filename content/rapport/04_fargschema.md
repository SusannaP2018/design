---
---
Kmom04 - Utvärdering av webbplatsers färgval
=========================

I den här rapporten kommer jag att titta närmare på tre olika webbplatser för att se vilka färger och de använder sig av och jämföra med den teori om färgval som man går igenom på dbwebb.se. Jag tittar på olika färgscheman (monokromatiskt, komplement, analogt, och triadiskt), kontraster, med mera, samt känslan och helhetsintrycket av webbplatsen i fråga.

Urval
-----------------------

Jag har valt att undersöka dessa tre webbplatser: SVT.se, Skatteverket, samt Wowhead. Dessa tre har valts eftersom de tillhör olika kategorier av webbplatser med olika användningssituationer och kanske lite olika målgrupp. Jag tänker mig att valet av färgscheman styrs till viss del av vilken målgrupp man har och i vilken situation man tänker sig att besökaren är i när denne besöker sidan.

Metod
-----------------------

Jag har stängt av det blåljusfilter som jag annars alltid har aktivt för att kunna utföra analysen. Egentligen så kanske man skulle kunna göra analysen även med ett blåljusfilter på då det påverkar färgerna på ett sätt som gör att man liksom inte märker att det finns där (jag vet inte hur jag ska förklara det, men rött och blått är fortfarande rött och blått även med filtret), men för noggrannhetens skull så stängde jag av det.

Jag har tagit skärmdumpar från webbsidorna och använt verktyget Colors From Image på sidan HTML Color Codes för att få fram de exakta färgerna.

Jag dokumenterar vilka färger webbplatserna huvudsakligen använder sig av och jämför detta med de olika färgscheman som man går igenom på dbwebb.se för att se vad tanken kan tänkas vara bakom designen av webbplatserna. Sedan kommenterar jag även känslan och helhetsintrycket av webbplatserna.

Resultat
-----------------------

*Webbplats 1: SVT.se - www.svt.se*

Använder följande färger:
<table style="border-spacing: 4px; border-collapse: separate">
<tr>
<td style="height: 50px; width: 50px; background-color: #FFFFFF">
<td style="height: 50px; width: 50px; background-color: #C04641">
<td style="height: 50px; width: 50px; background-color: #E8E8E8">
<td style="height: 50px; width: 50px; background-color: #0F0F0F">
</tr>
</table>

SVT.se använder en mycket sparsmakad mängd färger på sin sida. Bakgrunden på de olika elementen är vit. Flikar, knappar, "Just nu"-etiketter på rubriker, med mera är röda. Allra längst bak finns en grå bakgrund som de olika elementen vilar på. Textens färg är svart. Värt att notera är att den röda färgen inte är en standard "skrikröd" utan är lite mer dämpad då man valt en mindre mättad nyans av rött.

Färgschemat är akromatiskt med rött som accentfärg. Typsnittet på sidan är genomgående sans-serif. Vidare diskussion finns under Analys nedan.

*Webbplats 2: Skatteverket - www.skatteverket.se*

Använder följande färger:
<table style="border-spacing: 4px; border-collapse: separate">
<tr>
<td style="height: 50px; width: 50px; background-color: #FFFFFF">
<td style="height: 50px; width: 50px; background-color: #EED336">
<td style="height: 50px; width: 50px; background-color: #F3F3F3">
<td style="height: 50px; width: 50px; background-color: #122D60">
<td style="height: 50px; width: 50px; background-color: #4777B0">
<td style="height: 50px; width: 50px; background-color: #000000">
</tr>
</table>

Skatteverket använder på sin sida, i likhet med SVT.se, en ganska liten mängd färger. Bakgrunden är vit. En navbar, rullister,  och en del andra interaktiva element på sidan har en guldgul färg. Rubriker och inaktiva flikar är gråa. Skatteverkets egen logotyp är guldgul och mörkblå, något som går igen i färgvalet på sidan. Vissa länkar är en ljusare nyans av blå. Övrig text är svart.

Färgschemat är komplementfärger, gult och blått. Jag kan inte se någon direkt accentfärg. Typsnittet på sidan är genomgående sans-serif. Vidare diskussion finns under Analys nedan.

*Webbplats 3: Wowhead - www.wowhead.com*

Använder följande färger:
<table style="border-spacing: 4px; border-collapse: separate">
<tr>
<td style="height: 50px; width: 50px; background-color: #000000">
<td style="height: 50px; width: 50px; background-color: #181818">
<td style="height: 50px; width: 50px; background-color: #111111">
<td style="height: 50px; width: 50px; background-color: #8C2810">
<td style="height: 50px; width: 50px; background-color: #571208">
<td style="height: 50px; width: 50px; background-color: #FFFFFF">
<td style="height: 50px; width: 50px; background-color: #EFD11B">
</tr>
</table>

Wowhead använder sig av väldigt många olika färger för olika typer av innehåll och jag presenterar här enbart de sju färger jag tyckte utgjorde största delen av sidan. I botten finns en helt svart bakgrund. Ovanpå den finns en "ram" som har en mörkt grå nyans där man hittar navbar, länkar till sociala medier, med mera. Ovanpå denna ram finns mindre ramar som innesluter specifikt innehåll, och dessa ramar har en grå nyans som är mörkare än den förra, men ljusare än den svarta bakgrunden. "Aktiva" knappar på sidan är röda och "inaktiva" är en mörkare röd färg. Slutligen är texten på sidan vit, och klickbar text/länkar har en mörkt gul färg. Wowheads logotyp är röd och detta går igen i sidans röda färger.

Färgschemat är analogt, med rött och gult som ligger nära varandra i färgcirkeln. Typsnittet är sans-serif överallt på sidan. Vidare diskussion finns under Analys nedan.


Analys
-----------------------

SVT.se är den av dessa tre webbsidor som har det mest sparsmakade färgschemat. Bortsett från det röda inslaget så är det ett helt akromatiskt färgschema. Den röda accentfärgen är dessutom dämpad då den inte är så mättad jämfört med  "standardrött". Ett akromatiskt färgschema, även med denna enda accentfärg, känns nästan lite paradoxalt på en nyhetssida. Jag får intrycket av att SVT.se vill ge ett mer seriöst och relativt lugnt intryck än andra webbplatser i samma kategori, men ändå använda den traditionella nyhetsfärgen rött som signalerar aktivitet och angelägenhet. Kontrasterna på sidan är stora nog för att det ska vara behagligt för ögonen att läsa, och förmodligen stora nog även för de med synsvårigheter. Den enda färgen som finns på sidan är rött och därför ser jag inga svårigheter för den som är färgblind heller. SVT.se vill ha en profil som ber om läsarens uppmärksamhet men ändå är lite stram, och detta tycker jag att de uppnår.

Skatteverket har ett lite större färgschema. De har förmodligen jobbat med att deras logotyp ska gå igen i färgerna på sidan. Gult och blått är komplementfärger och gör sig därför bra som grund. Utöver dessa två färger har de enbart vit bakgrund, olika nyanser av grått, samt en ljusare blå färg för länkar. Dock så ser jag inte så mycket mörkblått på sidan, utan de har valt att fokusera på den gula färgen och det gråa i bakgrunden. Den ljusare blå nyansen syns dock ofta här och där. Kontrasterna är tillräckligt stora på sidan, men man kan möjligen invända mot att den ljusa blå nyansen inte kontrasterar så bra mot den vita bakgrunden. Jag ser dock inga risker för sammanblandning av knappar och dylikt vid färgblindhet, då de få färger som används aldrig används precis intill varandra. Skatteverkets webbsidas profil är den av en myndighet med ordning och reda och detta tycker jag att de uppnår.

Wowhead står ut från de övriga två med sin explosion av färger. Här var jag dessutom tvungen att begränsa de färger som jag presenterade. Att plocka ut och beskriva samtliga färger som användes på sidan hade tagit alldeles för lång tid. Till exempel så finns, på förstasidan, inte mindre än 12 olika färger bara i rubrikerna för de 12 olika klasser som finns i spelet World of Warcraft, som Wowhead tillhandahåller information om. De färger som jag presenterat anser jag dock vara webbplatsens primära färgschema. Wowhead använder sig av till största delen svart, rött, och gult, och vit text. Dessa är inte komplementfärger utan de har mest jobbat med den röd-gula delen av färgcirkeln, i ett analogt färgschema. Ett analogt färgschema brukar användas för att skapa lugn och harmoni på en webbplats, men de 12+ accentfärgerna förtar detta en aning och jag får inte någon harmonisk känsla här. Kontrasterna är stora men en mörk bakgrund med ljus text är inte alltid så lättläst. Dock ska det påpekas att denna sida är ämnad att användas samtidigt som man spelar spel, och då spel kan vara lite mörkare (mer som film), kan Wowheads mörka bakgrund vara vald för att det inte ska kontrastera så mycket mot detta, för ögonens skull. Wowhead har nog dessutom inte samma intresse som myndigheten Skatteverket och public service-organet SVT att tillgänglighetsanpassa sin webbsida. Helhetsintrycket av denna webbplats är att det är lite rörigt och inte alls lika enkelt och sobert som de två föregående. Om man är insatt i den information som sidan presenterar kan dock saker som de 12 olika klassfärgerna till och med vara behjälpligt när man navigerar. Wowheads profil är lite mer lekfull och spännande än de två föregående webbsidorna och jag tycker att sidan reflekterar detta.

Referenser
-----------------------

HTML Color Codes - Colors From Image:

https://html-color-codes.info/colors-from-image/

Övrigt
-----------------------

Författare: Susanna Persson

***

Detta innehåll är skrivet i markdown och man hittar innehållet i filen `content/redovisning/04_fargschema.md`.
