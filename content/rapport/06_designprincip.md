---
---
Kmom06 - Utvärdering av designprinciper
=========================

I den här rapporten kommer jag att studera tre olika webbplatser utifrån aspekten designprinciper.

Urval
-----------------------

Jag har valt att undersöka samma tre webbplatser som i mina tidigare rapporter: SVT.se, Skatteverket, och Wowhead. Detta för att jag tycker att det är intressant att gå in på djupet och analysera samma sidor utifrån många olika aspekter. Två av webbplatserna är skattefinansierade och saknar reklam, och en är kommersiell. En är en myndighet, en är en nyhetssida, och en är en speldatabas. De riktar sig till något olika målgrupper och behöver tänka olika mycket på tillgänglighetsanpassning.

Metod
-----------------------

Som källa till de designprinciper jag utgår ifrån har jag använt "Design Elements & Principles" (https://www.canva.com/learn/design-elements-principles/). Där finns illustrationer och exempel på 20 olika designprinciper som gör det lätt att förstå och jämföra.

Resultat
-----------------------

*Webbplats 1: SVT.se - www.svt.se*

SVT.se är Sveriges Televisions webbplats och tjänar som en nyhetssida i samma kategori som de olika dagstidningarna och andra nyhetssidor. Det finns länkar till tjänsterna SVT Play och Öppet Arkiv men detta räknar jag som separata sidor. SVT.se publicerar nyheter i olika kategorier såsom utrikes, inrikes, lokalt, med mera.

Designen präglas av hierarki, rektangulära former (shapes), och ett ganska enkelt färgschema med svart, vitt, och rött. Den hierarkiska principen framgår i hur de olika inslagen presenteras på sidan, uppifrån och ner med det senaste och förmodat intressantaste överst. De olika inslagen presenteras i rektangulära ramar vilka utgör majoriteten av sidans former. Det finns inte direkt så mycket bilder förutom de som ingår i nyhetsinslagen, och de är alltid rektangulära. Sidans undersidor följer designen från förstasidan, med undantag från sportdelen där man har bytt ut det röda mot blått. Att byta färg för sportdelen är något som ofta görs på andra nyhetssidor också, samt i dagstidningar, och verkar vara kutym när det gäller design i branschen.

Känslan som ges är ganska enkel och lite stram, informativ. Det är innehållet som är det viktiga och designen är anpassad för att kunna presentera mycket olika slags information på ett enhetligt sätt. Jag tycker att designen gynnar webbplatsens mål och syfte med en gedigen ram för presentationen av inslagen.

*Webbplats 2: Skatteverket - www.skatteverket.se*

www.skatteverket.se är Skatteverkets webbplats där man kan hitta information och använda deras olika tjänster, med hjälp av inloggning med bankID. Den mest kända användningen av denna webbplats torde vara självdeklarationen som man gör varje år.

Designen här är inte lika hierarkisk som SVT.se, utan man tycks använda sig mer av en griddesign på förstasidan med sex stycken rektangulära ramar som innehåller snabblänkar till de mest eftersökta tjänsterna. Det finns en ganska stor footer där innehållet har placerats i kolumner. Dessa kolumner har olika bredd, och i mitt tycke känns de lite obalanserade där den vänstra känns väldigt "lätt" i förhållande till de andra två. Å andra sidan speglar detta designen på undersidorna (t ex Deklaration) där en meny till vänster utgör ett lite lättare inslag jämfört med innehållet till höger. Griddesignen från förstasidan återkommer på de olika undersidorna, med olika antal objekt beroende på innehållet. Jag skulle säga att det som kännetecknar sidans design är denna griddesign med inramad information, samt det ganska enkla färgschemat med vitt/grått, gult, och blått.

Känslan som ges är ganska enkel och informativ. Designen gynnar webbplatsens syfte med att lyfta fram de olika tjänster som man behöver använda som privatperson och företag och erbjuder information på ett lättåtkomligt sätt.

*Webbplats 3: Wowhead - www.wowhead.com*

Wowhead är en speldatabas med information om spelet World of Warcraft. Informationen i databasen kommer från spelare som väljer att göra inlägg och att dela med sig av statistik från sitt spelande. Webbplatsen är finansierad av premiumabonnemang samt reklam.

Wowhead använder sig av ett mörkt färgschema med text i flera olika ljusa färger beroende på innehållet. Det finns en hierarkisk layout på både förstasidan och många av undersidorna, exempelvis en artikel överst och kommentarer nedanför, under varandra. Wowhead presenterar ofta nyheter om spelet och i likhet med en nyhetssida visar de den senaste artikeln överst. På vissa delar på framför allt förstasidan finns det flera kolumner inuti en ram i den hierarkiska layouten. I längre artiklar visas oftast en meny till höger om innehållet i artikeln. När man söker i databasen visas resultaten antingen i en tabell eller som ett grid, beroende på typen av innehåll. Det är en ganska hög kontrast mellan textfärgerna och den mörka bakgrunden.

Wowheads design är aningen rörig. Det känns inte som att det finns någon direkt komposition utan sakerna är staplade på varandra bara. Har man inte varit på sidan innan kan det vara svårt att navigera. Designen fyller sitt syfte för att vara en sökbar databas men den skulle kunna vara luftigare och möjligen med färre olika kategorier/objekt på förstasidan.

Analys
-----------------------

Jag tyckte att det var ganska svårt att identifiera några mer djärva designprinciper, men det kan ha att göra med mitt urval av webbsidor - två informativa myndigheter och en databas för redan invigda. Ingen av dessa sidor har designen i sig själv som en central del i utformningen av webbplatsen, skulle jag tro. Alla tre är webbplatser där innehållet sätts först och främst. Detta märks genom att designen blir lite likartad, något jag inte hade väntat mig när jag först valde sidorna. Det hade kanske varit intressant att göra en ny studie där man väljer webbplatser som fokuserar mer på design även i sitt innehåll.

Referenser
-----------------------

Design Elements & Principles

https://www.canva.com/learn/design-elements-principles/


Övrigt
-----------------------

Författare: Susanna Persson

***

Detta innehåll är skrivet i markdown och man hittar innehållet i filen `content/redovisning/06_designprincip.md`.
