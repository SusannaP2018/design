---
---
Redovisning kmom10
=========================

*Uppdrag 1: Analys aktuell webbplatsdesign*

Jag valde att analysera tre webbplatser: CDON, Dustinhome, och Komplett. Alla dessa är onlinebutiker som säljer hemelektronik. Jag valde just den kategorin för att jag tänkte mig att det var företag som skulle ha intresse i att hålla sina webbplatser uppdaterade enligt de senaste trenderna för att kunna "hålla måttet" i besökarnas ögon. Det var intressant att se att de var mycket lika i sin utformning, mer lika än jag hade förväntat mig. Jag såg också att designen påminde väldigt mycket om den som vi gjort i den här kursen, vilket var överraskande och roligt. Det är kul att det man gör i kursen får lite verklighetsförankring och att man hittar saker man gjort och läst om på andra platser också. Innan har jag inte reflekterat alls över hur just dessa webbplatser sett ut.

*Uppdrag 3: Webbplats*

Här valde jag att kopiera min redovisa-sida och göra om den så att den passade önskemålen från Ludviga Af Solstråle. Jag gjorde på detta sätt för att det var enklare för mig än att skapa en ny sida från example-mappen, då jag hunnit bekanta mig med redovisa-sidan lite vid det här laget och jag finner ramverket väldigt krångligt att sätta mig in i. På det här sättet hade jag möjlighet att göra ändringar eftersom jag visste var jag gjort ändringar tidigare. Att börja om från början hade varit onödigt svårt. Jag fick inte till riktigt allt så som jag skulle önska det, men sidan lever upp till kraven.

*Uppdrag 4: Tema*

Som jag skrev ovan så fick jag inte till allt som jag hade velat designmässigt med sidan, men den lever upp till kraven. Det finns saker man skulle kunna snygga till på bloggen, jag hade till exempel gärna velat ta bort kolumnen till höger samt ge texten lite padding så att den inte kändes så tryckt mot sidorna. Det senare lyckades jag inte med att helt och hållet få att passa ihop med vgrid och då verkade det smartare att låta det vara som det är. Jag är nöjd med färgvalet och bilderna på sidan. Man skulle kunna göra den lite mer mjuk med till exempel kanter som fade:ar över i bakgrundsfärgen, men det fanns inte tid för detta den här gången.

*Allmänt om projektet*

Projektet var både svårt och lätt, liksom i förra kursen htmlphp så gick ju slutprojektet ut på att applicera kunskaper som man redan fått i tidigare kursmoment, och på det sättet så är det lättare än övriga kursmoment då man gör samma saker som man redan gjort innan och inte behöver implementera något nytt verktyg eller läsa på om nya koncept. Å andra sidan är det svårare när man behöver göra en sida lite mer från grunden, skriva nya texter och hitta nya bilder.

Det enda riktiga problemet som dök upp var att när jag laddade upp sidan på studentservern så kom av någon anledning inte bilderna med. I chatten kunde jag läsa att jag måste ändra en sökväg i htaccess, vilket inte var så svårt i sig, men hade jag inte haft turen att ha läst detta i chatten innan så hade man kunnat köra fast en stund där. Det kanske hade varit bra att ha med i instruktionerna.

Ett plus för uppdragsbeskrivningarna som hade mycket humor! Jag tycker att denna typ av projekt är ett bra avslut på en kurs som denna.

*Tankar om kursen*

Kursen har varit mycket lärorik när det gäller ramverk och olika verktyg. Jag kan dock tycka att det är mycket mer teknik än design. Nu är det kanske det som är poängen, kursen heter ju "teknisk webbdesign" och inte "webbdesign", men jag saknade ibland helt fria tyglar att designa som jag ville. Ramverket var mycket hämmande eftersom jag hade svårt att förstå mig på det. Kan man det så blir det förmodligen enklare och jag tror att den här kursen nog ändå gav en bra introduktion till verkligheten där man nog kan behöva använda sådana här verktyg i en större utsträckning. När det gäller material och handledning har det varit mycket bra,  videoföreläsningarna förklarar sådant man undrar över och är en stor hjälp. Jag är nöjd med kursen, men kanske lite besviken på bristen på möjligheter att skapa egen design. Jag ger kursen 7 av 10 gummiankor.

Detta innehåll är skrivet i markdown och du hittar innehållet i filen `content/redovisning/10_kmom10.md`.
